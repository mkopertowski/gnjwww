<?xml version='1.0' encoding='utf-8'?> 
<!DOCTYPE article PUBLIC "-//OASIS//DTD Simplified DocBook XML V4.1.2.5//EN"
  "http://www.oasis-open.org/docbook/xml/simple/4.1.2.5/sdocbook.dtd"> 

<article> 
  <sec>swiat</sec> <!-- nazwa katalogu -->
  <id>2009UjezdzajacBurze</id>
  <title>Riders on the storm - Ujeżdżając burzę</title> 
  <subtitle></subtitle>
  <date><day>24</day><month>8</month><year>2009</year></date> 
  <author>Artur Kozłowski</author>

<section> 
 
<para>
Pamiętam moje pierwsze nurkowanie na Nizinie Gort: jest koniec lutego 2008 r. i dojeżdżając do wsi Kiltartan w hrabstwie Galway nie mamy żadnych problemów ze zlokalizowaniem naszego punktu docelowego; z daleka widać wezbraną rzekę Coole i podążając w górę jej biegu bez trudu trafiamy do źródła – wywierzyska Polldeelin (czyt. pałdilin). Powodem naszej wizyty jest podjęcie eksploracji ponad kilometrowego, biegnącego całkowicie pod ziemią odcinka rzeki, od wywierzyska Polldeelin w Kiltartan do ponoru Polltoophill (czyt. pałtuphil) w Castletown. Pod koniec lat 90-ty członkowie Dark Shamrock Expedition, Martyn Farr i Dig Hastilow, odkryli niemal 200m obszernego podwodnego tunelu na średniej głębokości -30m. Patrząc na szkic Polldeelin w „Jaskiniach hrabstwa Clare i Południowego Galway” eksploracja trawersu wydawała się stosunkowo prostym przedsięwzięciem, projektem na rozgrzewkę, który z  łatwością powinniśmy ukończyć do końca roku. Jak miały pokazać najbliższe miesiące, nie mogłem mylić się bardziej.
</para> 

<image>
  <align>left</align>
  <file>WywierzyskoPolldeelinArtur.jpg</file>
  <caption>Wywierzysko Polldeelin Artur</caption>
  <big>yes</big>
  <layout>h</layout>
</image>

<para>
Docierając na miejsce szukamy jakiegokolwiek śladu poręczówki, która według uzyskanych informacji powinna być zamocowana do pobliskiego drzewa. Poziom wody w wywierzysku musi jednak być kilka metrów wyższy niż podczas poprzedniej eksploracji gdyż widoczne są zaledwie korony drzew, ich dolne partie pozostają ukryte pod powierzchnią ciemnej, brunatno-czerwonej wody. Patrzymy nerwowo na niespokojne lustro wywierzyska i wybijające z podziemi masy. Z wciąż jeszcze niezachwianym przekonaniem, że przecież jesteśmy dobrze przygotowani, zanurzamy się pod powierzchnię  czterostopniowej wody gdzie piaszczyste dno rzeki opada łagodnym stokiem. Na głębokości -2 metrów, wciąż w otwartej wodzie, znikają ostatnie promienie światła dziennego. Pomimo silnego prądu szybko tracę poczucie kierunku i nie bardzo wiem w którą stronę płynąć; brak doświadczenia szybko daje po sobie poznać. W końcu bezradny i zdezorientowany przekazuję kołowrotek Tomowi; ten wydaje się radzić nieco lepiej ode mnie ze stresem i powoli zaczynamy poruszać się naprzód. Po minięciu głębokości -5m prąd wody znacznie słabnie z czego wnioskujemy, że wpłynęliśmy do jakiegoś większego tunelu. Niestety widoczność nie przekracza 1 metra, pomimo iż obydwaj używamy silnych 100-watowych latarek zainstalowanych na wierzchach naszych dłoni. Ostrożnie prowadzimy linę przy lewej ścianie . Raz po raz wpadamy na ostre wystające krawędzie półek skalnych lub zaklinowujemy się w niskich szczelinach, w które obfituje ściana jaskini . Na -15m dotąd piaszczyste dno zastępują grube warstwy lekkich osadów niszcząc tę i tak już nienajlepszą widoczność przy każdym kontakcie. Powoli zaczyna nas to przerastać; nie, nie jesteśmy na to wszystko przygotowani. Gdy przez nieuwagę tracę na chwilę pływalność niemal całkowicie zapadam się w aksamitny muł podłoża. Gasną światła i pogrążam się w ciemności. Resztkami woli opanowuje nadciągającą z wnętrza trzewi falę paniki. Chcę już stąd wyjść i nigdy tu nie wracać.
</para> 

<image>
  <align>right</align>
  <file>Polldeeli2008JimWarny.jpg</file>
  <caption>Polldeeli 2008 Jim Warny</caption>
  <big>yes</big>
  <layout>h</layout>
</image>




<para>
Z powodów, których chyba nigdy do końca nie zrozumiem, wróciłem jednak następnego tygodnia. I kolejnego również. Na odcinkach pokrytych przez grube warstwy mułu poręczówkę umocowałem do plastikowych rurek wbitych następnie w podłoże i w ciągu kilku kolejnych nurkowań udało mi się przesunąć limit eksploracji do ponad 400m w głąb jaskini. Dodatkowym problemem okazały się wysokie opady deszczu powodujące niezmiernie silny prąd przy wejściu, tam gdzie przekrój korytarza był najmniejszy. Nurkowania były już od jakiegoś czasu dekompresyjne i żeby nie zostać wyrzuconym z jaskini wraz z nurtem wypływającej wody zainstalowałem na sześciu metrach 10mm linę, by mieć jakiś punkt zaczepienia na ostatnim przystanku. Pomysł okazał się wyjątkowo trafny, i co najmniej raz uratował mnie to od niechybnej wizyty w komorze dekompresyjnej. Na drodze dalszej eksploracji pojawiła się jednak pewna przeszkoda: masywny tunel, którym dotąd podążałem nagle skończył się i pomimo kilkakrotnych prób nie mogłem znaleźć kontynuacji. W mniej więcej tym samym czasie poznałem Jima Warny, belgijskiego płetwonurka jaskiniowego mieszkającego na stałe w Irlandii. Pomimo 25 lat Jim miał już duże doświadczenie w nurkowaniu pod ziemią, głównie na obiegach zamkniętych. Miał również zacięcie eksploracyjne i gdy zaoferował mi pomoc przy projekcie nie mogłem sobie życzyć więcej. W ciągu kilku kolejnych wspólnych wypraw zlokalizowaliśmy niewielki otwór tuż przy stropie jaskini, wystarczający jednak byśmy mogli się przez niego przedostać w naszych mało opływowych konfiguracjach sprzętowych: ja w 15-litrowym twinsecie i Jim w swoim rebreatherze Megalodon. Za otworem rozciągała się obszerna, stopniowo wypłycająca się komnata. Brak prądu i grube warstwy lekkich osadów zalegające na bezładnie porozrzucanych masywnych blokach skalnych przemawiał za tym, że nie był to główny ciąg jaskini. Kluczyliśmy wśród nich niemal po omacku, płacąc całkowitą utratą widoczności za każdą próbę stabilizacji naszej nici Ariadny; nie mogliśmy sobie jednak pozwolić na żaden błąd w poręczowaniu wiedząc, że jest ona w tych warunkach naszą jedyną szansą na powrót. Dla obopólnego bezpieczeństwa wszystkie nurkowania wykonywaliśmy oddzielnie, próba zespołowej eksploracji byłaby w takich warunkach czystym szaleństwem. Pokonując kolejne zwężenie wynurzyliśmy się do -19m skąd, kolejna niespodzianka, niewielki korytarz zaczął stromo opadać w dół, najpierw pod kątem 60 stopni, a następnie już pionowo. 

<image>
  <align>left</align>
  <file>OboznadPolltoophill2009.jpg</file>
  <caption>Oboz nad Polltoophill 2009</caption>
  <big>yes</big>
  <layout>h</layout>
</image>

Całkowicie nie wiedząc czego oczekiwać, powoli opuszczałem się w ciemność, na której moja nowa siedmiodiodowa latarka DragonSub nie robiła najmniejszego wrażenia – jej blask oświetlał zaledwie ścianę, wzdłuż której opadałem. Każdy kolejny metr był zaskoczeniem i niósł ze sobą nie tylko olbrzymią dawkę napięcia, ale również obietnicę fantastycznej i znaczącej eksploracji. Gdy dotarłem do dna jaskini na -43m, z racji wysokiego PPO2 i END postanowiłem jedynie zrobić kilkumetrowy rekonesans by potwierdzić ciągłość korytarza. Wracając zaplątałem się jednak beznadziejnie we własną poręczówkę i dopiero zdjęcie kasku i odpięcie jednej butli depozytowej pozwoliło mi się uwolnić. Jeszcze w trakcie rozplątywania obiecałem sobie, że moje następne nurkowanie tutaj będzie na trymiksie. Tego samego dnia Jim osiągnął głębokość -45.5m, największą w Polldelin i jakimkolwiek innym irlandzkim syfonie w tamtym czasie oraz potwierdził, że wróciliśmy z powrotem do głównego ciągu, potężnego korytarza o wymiarach 10 na 7m. Nie mogliśmy być bardziej szczęśliwi. Nasza radość nie trwała jednak długo – wkrótce ponownie zgubiliśmy drogę naprzód wśród skomplikowanych, prowadzących do nikąd rozgałęzień jaskini. Korzystając z dobrej pogody Jim wrócił do jednego ze swoich projektów w innej części Niziny Gort zostawiając mnie sam na sam z problemem.
Paradoksalnie, brak większych opadów w ostatnim okresie wcale nie pomagał: marginalnemu polepszeniu widoczności towarzyszył całkowity brak wyczuwalnego nurtu, szczególnie w dużych korytarzach. Postanowiłem czekać więc na burzę i wzmożone przepływy aby móc łatwiej wyśledzić kierunek, z którego płynęła woda. Ostatecznie moja taktyka zaczęła skutkować i po przeszło 100m kluczenia po zamulonych sekcjach jaskini i tropieniu raz to pojawiającego, potem znów znikającego nurtu, udało mi się  w końcu przebić do biegnącego na -38m przestronnego 4m na 3m tunelu z wyraźnym, łatwym do podążania prądem. I chociaż kolejne 100 metrów eksploracji należało do jednych z najłatwiejszych  podczas całego projektu, to musiałem jednak w końcu zebrać się na szczerość przed samym sobą i przyznać, że od jakiegoś czasu balansowałem na granicy swoich świeżych jeszcze przecież umiejętności technicznych: dotarcie do 850-go metra w Polldeelin wymagało ponad 3 godzinnych nurkowań z 7-8 butlami. Oceniając całkowitą długość podwodnego trawersu na około 1.5 km postanowiłem nie kusić więcej losu i pozostałe szacowane 600-700m zrealizować od strony Polltoophill.
</para> 

<image>
  <align>right</align>
  <file>RidersontheStormTraversfromabove.jpg</file>
  <caption>Riders on the Storm Travers z góry, fot. Martyn Farr</caption>
  <big>yes</big>
  <layout>h</layout>
</image>

<para>
Ten największy ponor w Irlandii nie cieszył się dobrą opinią: w latch 90-tych płetwonurek policyjny został opuszczony w dół na linie asekuracyjnej w poszukiwaniu narzędzia zbrodni dokonanej w pobliskim Castletown. Po dotarciu na -15m niespodziewanie sytuacja stała się krytyczna – zwężenie głównego tunelu spowodowało nagłe przyspieszenie nurtu wody, który zaczął wciągać płetwonurka w głąb jaskini. Nerwowe szarpnięcia liny sygnalizowały problem jednak dopiero po dramatycznych zmaganiach z oporem znikającej gwałtownie pod ziemią rzeki udało się jego towarzyszom z trudem wyciągnąć przerażonego policjanta na powierzchnię. Po tym incydencie nikt się specjalnie nie kwapił do powtórnego zbadania jaskini, jednak dla mnie zawsze było jasne, że każdy kto poważnie myślał o trawersie z Polldeelin, prędzej czy później musiał się zmierzyć z Polltoophill. Brak danych na temat pory roku i ówczesnego stanu wód pozwolił mi przypuszczać, że policyjne nurkowanie niekoniecznie było zaplanowane i mogło wynikać raczej z potrzeby śledztwa, bez uwzględnienia panujących warunków pogodowych. Były to oczywiście jedynie spekulacje, ale istniał tylko jeden sposób żeby to sprawdzić. Odczekawszy dwa tygodnie bez deszczu przygotowałem kołowrotek z 80m liny o grubości 8mm i dodatkowo asekurowany przez jednego z irlandzkich płetwonurków, Brendana O’Briana zanurzyłem się w Polltoophill. 

<image>
  <align>left</align>
  <file>RidersontheStormMapITD.jpg</file>
  <caption>Riders on the Storm Map ITD</caption>
  <big>yes</big>
  <layout>h</layout>
</image>

Tworzący się na powierzchni wir wyglądał złowieszczo posuwałem się więc z dużą ostrożnością. Już pod wodą masywny lej wypełniony kilkumetrowymi pniami martwych drzew schodził do głębokości 16m. Tak jak podejrzewałem, dzięki suchej pogodzie i relatywnie niskim stanom wód prąd rzeki był niewielki.  Powróciłem do powierzchni, zamocowałem 8mm poręczówkę tuż pod nawisem klifu i powoli zacząłem schodzić w dół wzdłuż stromego podwodnego rumowiska głazów i pni drzew. Na -15m zauważyłem nad sobą sufit jaskini, który towarzyszył mi przez kilka kolejnych metrów zanim jaskinia nie otworzyła się w większy, trudny do oszacowania w metrowej widoczności korytarz. Przy dużych opadach owa niska sekcja jaskini musiała powodować silny prąd, i prawdopodobnie właśnie to przydarzyło się niefortunnemu płetwonurkowi policyjnemu. Tamtego dnia odkryliśmy łącznie 100m jaskini docierając do głębokości -40m. W ciągu następnych tygodni posuwaliśmy się małymi krokami, dodając nie więcej niż 50m nowej poręczówki podczas każdego nurkowania. Głębokość wzrosła do -47m. Jeśli miałbym jednym słowem opisać nasze odczucia z tamtego okresu to musiała by to być dezorientacja. Gigantyczny tunel o szerokości dochodzącej do 20m w innych warunkach wzbudzałby prawdopodobnie nasz zachwyt lecz nie w sytuacji gdy widoczność rzadko przekraczała jeden metr a nieregularne, trudne do podążania ściany zmuszały do poręczowania z  dala od nich, z podłożem jako jedynym stałym punktem odniesienia. W końcu stało się nieuniknione: około 350m od wejścia, pochłonięty ciągłym sprawdzaniem azymutu i tropieniem najmniejszych oznak nurtu, dosłownie wpadłem na znajomo wyglądającą poręczówkę. Przez krótki, słodki moment naiwnie pomyślałem, że właśnie wpiąłem się  w linę z Polldeelin finalizując tym samym projekt... była to jednak oczywiście jedynie pętla do mojej własnej poręczówki z Polltoophill, niwecząca tym samym ostatnie dwa tygodnie wysiłków. Nazwałem ją Oślim Trawersem, na cześć stada osłów pasących się na łące w pobliżu Polltoophill oraz jednego z twinsetem na plecach. Byłem tak rozgoryczony, że bez większego żalu przywitałem nadejście ulewnych wczesno-jesiennych deszczy i definitywny koniec sezonu w Gort. 
</para> 

<image>
  <align>right</align>
  <file>Polltoophill13.06.2009.jpg</file>
  <caption>Polltoophill 13.06.2009, fot. Martyn Farr</caption>
  <big>yes</big>
  <layout>h</layout>
</image>

<para>
Już od dłuższego czasu wiedziałem, że prędzej czy później przejście na „Ciemną Stronę” czyli obieg zamknięty jest nieuniknione. Potrzebowałem urządzenie, które dałoby mi więcej czasu na końcu liny i pozwoliło na mniej stresującą eksplorację; kompaktowe, a jednocześnie umożliwiające łatwe adaptacje konfiguracji; proste a zarazem efektywne. I przede wszystkim, odporne na ciężkie warunki. Ostatecznie wybór padł na Megalodona, elektroniczny rebreather o obiegu zamkniętym. Większość zimy poświęciłem na intensywny trening w kamieniołomach oraz płytkich podmorskich jaskiniach na zachodzie wyspy i luty 2009 r. zastał Jima i mnie na brzegu Polltoophill, przygotowujących swoje Megalodony do wznowienia eksploracji. Nasz entuzjazm został szybko ostudzony gdy na -15m napotkaliśmy zerwany i postrzępionego koniec 8mm poręczówki, którą zainstalowałem w zeszłym roku podczas pierwszego nurkowania. Kolejne dwa tygodnie spędziliśmy żmudnie na ponownym poręczowaniu pierwszych 200m jaskini, wśród pni powalonych drzew, gałęzi, zwojów porwanej poręczówki i wszelkich innych możliwych obiektów wepchniętych do Polltoophill podczas zimowych powodzi. Dalej kontynuowałem solo stosując sprawdzoną w zeszłym roku w Polldeelin taktykę nurkowania przy podwyższonych stanach wód. 

<image>
  <align>left</align>
  <file>Polltoophill.jpg</file>
  <caption>Polltoophill</caption>
  <big>yes</big>
  <layout>h</layout>
</image>

Silny prąd nieomylnie wskazywał drogę w kierunku wywierzyska i projekt posuwał się naprzód w szybkim tempie na średniej głębokości 40m. Jednak eksploracja wraz z prądem oznaczała konieczność zdwojonej ostrożności; w razie jakiejkolwiek awarii na końcu liny płetwonurek oprócz bieżącego problemu musiał stawić czoła nurtowi wody i liczyć się ze zwiększonym użyciem gazów. Ostrożne i konserwatywne planowanie ilości bailout’u, czyli gazów które mógłbym użyć w obiegu otwartym w przypadku awarii rebreathera było kluczowe. Gdy po osiągnięciu pół kilometrowej penetracji byłem przekonany, że połączenie lin z Polldeelin leży w zasięgu jednego lub dwóch nurkowań jaskinia zaczęła nieoczekiwanie schodzić głębiej wyrównując się dopiero na -62m. 
Polltoophill nie oddawało swoich sekretów zbyt łatwo i dopiero po przekroczeniu 800 metrów od wejścia jaskinia w końcu zacząła się wypłycać. Podczas ostatniego, trwającego ponad 5h nurkowania w czerwcu tego roku, wspierany logistycznie przez Martyna Farr’a i Nicka Geh’a - inicjatorów Dark Shamrock Expeditions, wpłynąłem na -45m do tunelu do złudzenia przypominającego, ten w którym zeszłego roku zakończyłem eksplorację w Polldeelin. Z trudnym do opanowania podnieceniem wypatrywałem niebieskiego koloru czteromilimetrowej poręczówki. Nadaremnie. Ignorując moje nadzieje tunel kontynuował wypłycanie. Na -23m, po rozwinięciu całej liny i zastabilizowaniu jej na pustym kołowrotku  rozpocząłem mozolny powrót pod prąd do oddalonego o 1070m wyjścia. Pomimo znaczącego postępu ostatnich kilku miesięcy i eksploracji niemal 2 kilometrów podwodnych korytarzy, trawers Riders on the Storm  nadal pozostaje nieukończony.
</para> 

</section> 

</article>


<?xml version = '1.0' encoding = 'utf-8'?>
<publication id="2006krym" >
  <metakeywords>krym, jaskinia, panya, nurkowanie, jaskiniowe, loti</metakeywords>
  <metadescription>Wyprawa na Krym 2006</metadescription>
  <header>Wyprawa na Krym 2006</header>
  <date day="13" month="10" year="2006" />
  <author>Paweł &quot;Loti&quot; Mordkowicz</author>
  <paragraph>
    <txt>Gdy ubiegłoroczna wyprawa na Krym dobiegła końca, wiadome było, że powrót tam jest tylko kwestią czasu. Eksploracja syfonu przeprowadzona przez Mirka Kopertowskiego podsycała optymistyczny nastrój, w którym organizowaliśmy tegoroczną wyprawę w jakże malowniczy rejon Gór Krymskich – Wielki Kanion.</txt>
  </paragraph>
  <paragraph>
    <image file="pakowaniebusa.jpg" align="left" >Pakowanie busa</image>
    <txt>Zeszłoroczna koncepcja dojazdu na miejsce samochodem okazała się dobra, wiec po ustaleniu liczby uczestników zdecydowaliśmy się na powtórkę, lecz tym razem nieco większym busem. Skorzystaliśmy z usług wielokrotnie sprawdzonego w takich wyprawach Andrzeja, który – jak po raz kolejny się okazało – swoje zadanie wypełnił na piątkę z plusem. 
Po dotarciu na miejsce spotkania, sprawnie przepakowaliśmy do busa wszystkie niezbędne bagaże, uzupełniliśmy zapasy i ruszyliśmy na spotkanie z przygodą. </txt>
  </paragraph>
  <paragraph>
    <txt>Granicę państwa udało nam się przekroczyć bez większych kłopotów, i po 40 minutach byliśmy już na Ukrainie kierując się nad Morze Czarne – do Odessy. Sobotni poranek powitał nas przepięknym wschodem słońca, ku któremu podążaliśmy od wielu godzin. Niestety, im bliżej morza, tym pogoda była gorsza, a Odessa powitała nas strugami deszczu. Po krótkim –  ze względu na padający deszcz – zwiedzaniu miasta, podczas którego zobaczyliśmy znane z filmu „Pancernik Patiomkin” Sergiusza Eisensteina  schody, zdecydowaliśmy się na kontynuację podróży w Góry Krymskie.</txt>
  </paragraph>
  <paragraph>
    <txt>Naszym głównym celem był Wielki Kanion (Balszoj Kanion) będący jedną z głównych atrakcji turystycznych Gór Krymskich ciągnących się wzdłuż południowo–wschodniego wybrzeża półwyspu. Rozwijający się w kierunku wsch.–zach. kanion, którego ściany mają miejscami ok. 300 m wysokości, jest malowniczym miejscem odwiedzanym codziennie przez dziesiątki wycieczek przybywających z nadmorskich kurortów. Aktywność turystów zwykle  ogranicza się do spaceru wzdłuż płynącej kanionem rzeki do miejsca zwanego Wanną Młodości, w pobliżu którego można zakupić lokalne smakołyki a nade wszystko zażyć kąpieli. Jednak w naszym kręgu zainteresowań była jaskinia Panya, której otwór ulokowany jest w pobliżu szlaku turystycznego.</txt>
  </paragraph>
  <paragraph>
    <txt>Po 32 godzinach podróży – w nocy, z soboty na niedzielę – dotarliśmy w pobliże wywierzyska odwadniającego Aj–Pietri. Rankiem rozbiliśmy namioty i zorganizowaliśmy bazę, a po śniadaniu rozpoczęliśmy przygotowania do akcji.</txt>
  </paragraph>
  <image width="600" height="187" big="0" file="baza.jpg" align="center" >Baza</image>
  <paragraph>
    <txt>W czteroosobowej grupie ruszyliśmy pod otwór jaskini. Po około 40-50 minutach byliśmy na miejscu – odbijając ze szlaku uczęszczanego przez turystów. Mieliśmy ze sobą wszystko co niezbędne, więc akcja przebiegała sprawnie. Podzieliliśmy się na dwa zespoły: Michał i Honzo oraz Lama i ja. Jako pierwszy, po uprzednim zaporęczowaniu w dół studni zjechał Lama, po nim ja. Na powierzchni naszych rzeczy oraz liny pilnował drugi zespół. 
 </txt>
    <image file="rekonesans.jpg" align="right" >Rekonesans</image>
    <txt>Rekonesans przebiegł w miarę sprawnie, aczkolwiek nie od razu trafiliśmy nad syfon. Najpierw udało nam się przejść nieduże obejście do studni zlotowej. Drugie podejście było uwieńczone sukcesem. Po pokonaniu  kilku prożków i przełazów znaleźliśmy się w sali z kaskadą spływającego błota, w której znajduje się syfon. Wszystko było w najlepszym porządku. Zaprzyjaźniona ekipa rosyjskich grotołazów przysposobiła salę w parę użytecznych udogodnień. Wykonali drewnianą platformę na której – zamiast w błocie – można było poskładać sprzęt i przebrać się przed nurkowaniem oraz wieszaki na kombinezony zewnętrzne. Po udokumentowaniu stanu rzeczy wróciliśmy na powierzchnię, gdzie drugi zespół czekał w gotowości do zejścia.</txt>
  </paragraph>
  <paragraph>
    <txt>Kolejne dni upływały na transportowaniu masy sprzętu do wnętrza jaskini. Aby zanurkować mógł jeden członek zespołu, nad syfonem należy zgromadzić 3-4 worki jaskiniowe pełne  niezbędnego wyposażenia. Tak więc część z nas transportowała sprzęt pod otwór jaskini, cześć zwoziła go na dno studni a cześć transportowała go nad syfon. Mając cały sprzęt pod ziemią mogliśmy zaplanować akcję nurkową.</txt>
  </paragraph>
  <paragraph>
    <txt>I tym razem utworzyliśmy dwa zespoły. Jeden tworzyli Pszczółek i Honzo, drugi Michał i ja.
Plan był taki, by w dniu w którym pierwszy zespół działał w syfonie, drugi zespół działał nad wodą retransportując sprzęt po nurkowaniach. Nurkowania pierwszego zespołu przebiegły pomyślnie. Oporęczowanie pozostawione przez Mirka Kopertowskiego w roku ubiegłym było w doskonałym stanie. Do końca poręczówki Mirka dowiązana została poręczówka poprowadzona w głąb jaskini przez Rosjan.</txt>
    <image file="Honzoprzednurkowaniem.jpg" align="left" >Honzo przed nurkowaniem</image>
    <txt>Ciąg syfonalny rozwija się w postaci korytarza o głębokości dochodzącej do około 10 metrów zaporęczowanego od stropu , który stopniowo opada do przegięcia na głębokości 40 metrów i zaczyna się wypłycać. Na głębokości  34 m korytarz rozwija się w szczelinę w skale, której eksploracja w konfiguracji z butlami na plecach nie jest możliwa. Pszczółek doporęczował parę metrów przesuwając przodek w głąb jaskini. Na tym eksploracja została zakończona.</txt>
  </paragraph>
  <image file="wyjsciezbazy.jpg" align="right" >Wyjście z bazy</image>
  <paragraph>
    <txt>Następnego dnia nurkować miał drugi zespół, czyli Michał i ja.
Przy otworze okazało się, że komuś spodobała się plakietka na której mieliśmy główny punkt do zjazdu. Niestety na miejscu nie mieliśmy zapasowej, przez co akcja mogła ulec załamaniu. Po krótkiej naradzie, przy użyciu drugiej liny zrobiliśmy stanowisko zjazdowe z dwóch drzew i „elementu zastanego – lekko tylko podrdzewiałego” Zjazdy poszły sprawnie i po chwili byliśmy na dole. </txt>
  </paragraph>
  <paragraph>
    <txt>Ponieważ wszystkie ciężkie rzeczy mieliśmy już nad syfonem, pozostało nam tylko dokręcić automaty do butli, przebrać się i zanurkować, co po paru dniach przygotowań uczyniliśmy z niekłamaną radością. Nawet kaskady spływającego do wody błota – które dzięki szczególnej konsystencji lepiło się z niewiarygodną skutecznością do wszystkiego i wszystkich – nie psuły nam nastroju. </txt>
    <txt>Ponieważ korzystaliśmy z kawałka plandeki oraz platformy, zdjęcie uprzęży i „kombajnu” nie nastręczało dużych problemów. Sprawnie założyłem suchara, starając się nie nabrać zbyt wiele błota do środka i po chwili byłem w wodzie. Rzut oka na manometry i kompas, sprawdzenie automatów oddechowych – teraz moja kolej. Relacje pierwszego zespołu potwierdzają się, jaskinia jest piękna, woda przejrzysta a od czasu, do czasu zauważyć można drobne – niemal przeźroczyste – skorupiaki, które sprawnie poruszają się po poręczówce. 
Jaskinia w części freatycznej ma odmienny wygląd niż w partiach suchych. Korytarz wygląda jak scena z filmu grozy, wokół mnie ciemne skały z jasnym żyłkowaniem. Pipanty w kształcie szponów, mieczy i innych niebezpiecznych utensyliów – to robi wrażenie.
Ciąg miejscami rozszerza się tworząc nieduże salki, kilkanaście metrów pode mną widzę spąg. Mam wrażenie że poruszam się w powietrzu – tak przejrzysta jest woda. Warto było przetrwać wiele niedogodności by cieszyć się tym widokiem, niestety czas płynie nieubłaganie, muszę wracać. </txt>
    <image file="wsyfonie.jpg" align="left" >Przy syfonie</image>
    <txt>Po kilkunastu minutach jestem przy syfonie. Michał jest już gotowy, ja wychodzę on wchodzi do syfonu. Gdy kończę pakować swoje worki z niemiłosiernie ubłoconym sprzętem Michał powraca. Powoli, lecz systematycznie zaczynamy retransport wyposażenia pod otwór zlotowy. Do akcji wkraczają Honzo i Pszczółek. Pomagają nam wyciągnąć najcięższe worki z butlami. Resztę bierzemy samodzielnie. Za chwilę moja kolej do wyjścia. Wybieram kształtnego otoczaka, którego pakuję do worka, gdy z góry słyszę „wolna do końca” wpinam przyrządy i zaczynam wychodzić. Po przebywaniu przez parę godzin pod ziemią powietrze na powierzchni ma intensywny zapach ozonu. 
Zaczyna się ściemniać, więc najszybciej jak się da wracamy do bazy.
</txt>
  </paragraph>
  <paragraph>
    <txt>Rankiem nad wodą zaczynamy wielkie pranie. Wszystko co choć przez chwilę było w jaskini wymaga starannego umycia z błota. W ruch idą szczotki, a woda w rzece z każdą chwilą nabiera szlachetnego koloru cappuccino. Około południa zwijamy bazę, pakujemy busa i po pożegnaniu z naszym czworonożnym ukraińskim przyjacielem ruszamy w dalszą drogę – do Jałty.</txt>
  </paragraph>
  <image width="600" height="264" big="0" file="obserwatorium.jpg" align="center" >Obserwatorium</image>
  <paragraph>
    <txt>Podroż upływa w dobrych nastrojach. Z samochodu podziwiamy monumentalne widoki oraz obserwatorium astronomiczne usytuowane na plateau. Zatrzymujemy się w jednym z ładniejszych miejsc widokowych by pstryknąć parę fotek i wjeżdżamy na serpentyny prowadzące do położonej nad morzem Jałty. W mieście pogoda dopisuje – jest ciepło i słonecznie. Mamy parę godzin postoju, który wszyscy wykorzystują na zrobienie zakupów, skosztowanie lokalnej kuchni, czy zakup ukraińskiej muzyki.</txt>
    <txt>Z niewielkim poślizgiem wyjeżdżamy z Jałty na spotkanie z Andriejem Leonowem, który po zakończeniu działalności w jaskini Panya przebywa u rodziny gdzieś niedaleko. W drodze na spotkanie zatrzymujemy się w znanym ze szkolnych czytanek Arteku. Po krótkiej sesji fotograficznej kontynuujemy podróż. Ze względu na trudności obiektywne spotkanie zostało przesunięta na następny dzień, a my zaczęliśmy rozglądać się z jakimś miejscem do przenocowania – oczywiście nad morzem.</txt>
    <image layout="vertical" file="Karasu-baszi_2.jpg" align="right" >Karasu-Baszi, Andrzej i Lama</image>
    <txt>Już o zmroku dojechaliśmy na wyglądający w miarę dobrze camping. Nocleg nad morzem wszystkim przypadł do gustu, czego nie można było powiedzieć o temperaturze wody, która była niemal taka jak w wywierzysku. Po śniadaniu i spakowaniu biwaku ruszyliśmy na spotkanie z Andriejem, który miał nam wskazać kolejne miejsce do zanurkowania. Miejscem owym jest wywierzysko Karasu-Baszi w pobliżu którego znajduje się stacja pomp zasilających pobliskie miasto w wodę pitną. Oczywistym jest, że bez stosownej bumażki nie mielibyśmy czego szukać w takim miejscu, dlatego następną wizytę złożyliśmy w miejskim zakładzie wodociągowym. Po wnikliwej analizie naszych legitymacji, plastików i polis ubezpieczeniowych kierownik wydał pozwolenie na wjazd i badania na terenie ujęcia.
Po krótkim rekonesansie zaczęliśmy przygotowania do akcji. Pod otwór zanieśliśmy liny i niezbędny sprzęt nurkowy. Zaporęczowanie poszło sprawnie i do otworu zjechał Pszczółek.
Niestety ze względu na ciasnotę nie udało mu się odnieść żadnego spektakularnego sukcesu. Po Andrzeju do akcji wkroczył Honzo. Miał zdecydowanie więcej szczęścia – puściło go.
Po dopłynięciu do miejsca w którym poprzednia ekipa skończyła eksplorację, dostrzegł boczny ciąg który jest alternatywa dla zawaliska. Niestety z powodów technicznych nie był w stanie kontynuować działania pod wodą. 
Retransport po akcji zakończył się późną nocą.</txt>
  </paragraph>
  <paragraph>
    <txt>Następny dzień był dniem naszego powrotu do kraju. Po zapakowaniu busa i pożegnaniu się z Andriejem ruszyliśmy w drogę do Lwowa skąd po zwiedzaniu i zakupach wróciliśmy do kraju. Mimo obaw o to że spędzimy pół dnia na granicy, odprawa poszła bardzo sprawnie. Po sympatycznej pogawędce z pogranicznikami i oddaniu niezwykle ważnych karteczek, będących istotą systemu regulującego ruch bezwizowy byliśmy w kraju.</txt>
  </paragraph>
  <paragraph>
    <txt>W wyprawie udział wzięli: Andrzej „Pszczółek” Szerszeń, Maciej „Lama” Olinkiewicz, Dominik „Honzo” Graczyk, Rafał „Rafi” Koryś, Piotr Fita (ekipa warszawska) oraz Joanna „Dżoanka” Szymanowska, Michał Stajszczyk, oraz niżej podpisany (ekipa wrocławska).
</txt>
  </paragraph>
  <seesection/>
  <paragraph>
    <list>
      <item>
        <link link="../galeria/gallery.php?id=2006krym" >Galeria zdjęć</link>
        <txt>z wyjazdu</txt>
      </item>
      <item>
        <link link="../galeria/gallery.php?id=panya2006" >Galeria zdjęć</link>
        <txt>z akcji nurkowej w jaskini Panya</txt>
      </item>
      <item>
        <txt>Jaskinia Panya</txt>
        <link link="./panya.php" >plan i przekrój</link>
      </item>
      <item>
        <link link="./krym2005.php" >Relacja</link>
        <txt>z poprzedniej wyprawy we wrześniu 2005</txt>
      </item>
      <item>
        <link link="http://www.lama.waw.pl/gallery3//main.php?g2_itemId=12260" >Galeria zdjęć</link>
        <txt>na stronie domowej Lamy</txt>
      </item>
    </list>
  </paragraph>
</publication>

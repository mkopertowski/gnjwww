<?xml version='1.0' encoding='utf-8'?> 
<!DOCTYPE article PUBLIC "-//OASIS//DTD Simplified DocBook XML V4.1.2.5//EN"
  "http://www.oasis-open.org/docbook/xml/simple/4.1.2.5/sdocbook.dtd"> 

<article> 
  <sec>swiat</sec> <!-- nazwa katalogu -->
  <id>2012kosowo</id>
  <title>Wyjazd do Kosowa</title> 
  <subtitle></subtitle>
  <date><day>12</day><month>07</month><year>2012</year></date> 
  <author>Dominik Graczyk</author>


<section> 

<para>
Kosowo VII 2012
</para>
<para>
Tradycyjnie już – można powiedzieć – wyprawa eksploracyjna GNJ do Kosowa rozpoczęła się 28 VI odebraniem z serwisu sprężarki i dojechaniem do Sosnowca, gdzie do Honzowozu dosiedli się Agnieszka i Homer. Auto ugięło się pod ciężarem naszego sprzętu…
</para>
<para>
Kilka kilometrów przed Liptovskym Miklasem, gdzie mieliśmy się przesiąść do terenówki naszego słowackiego kolegi Jana Smolla, gumy nie wytrzymały zmienionej obciążeniem geometrii kół i pękły. Najpierw jedna, więc wyładunek wszystkich gratów z bagażnika i zmiana koła, a kilka kilometrów dalej druga, której nie było już na co wymienić…Jano przyjechał do nas, przeładowaliśmy graty do terenówki i porzuciliśmy Honzowóz na poboczu. Otrzymaliśmy zapewnienie od sąsiada Jana, że zajmie się nim podczas naszej nieobecności.
</para>
<para>
Wyruszyliśmy w dalszą podróż, jak się okazało pełną przygód. Bo na granicy węgiersko-serbskiej okazało się, że Agnieszka zapomniała paszportu. Na szczęście Serbowie wpuścili ją na dowód osobisty. Ale granicy serbsko-kosowskiej na dowód nie przekroczy na pewno. Zatem następny punkt wycieczki to wizyta w ambasadzie RP w Belgradzie. Trochę czasu, trochę euro i z paszportem tymczasowym ruszamy w dalszą drogę.
</para>
<para>
Na miejsce przybywamy około północy 30 czerwca. Rozbijamy namioty na ranczu naszego przyjaciela Gello i udajemy się na zasłużony odpoczynek. Żar lejący się z nieba od samego rana nie pozwala zbyt długo przebywać w namiocie. Upal wygania nas do jaskini. 
</para>
<para>
W tym roku skupiamy się na największej jaskini Kosowa – Shpella Gryka e Madhe, leżącej w kanionie Rugova, niedaleko miasta Peja, od lat eksplorowanej przez Słowaków z SSS. Poza 2 nurkami jaskiniowymi z Polski (Honzo-SW i Homer-Aven) jest 13 grotołazów słowackich z różnych klubów zrzeszonych w Slovackiej Speleologicnej Spolocnosti, pod kierownictwem Jana Smolla. Ta ekipa bardzo nam pomaga we wszystkich akcjach w transporcie sprzętu speleonurkowego przez suche partie jaskiń, do syfonów. 
</para>
<para>
Na pierwszy ogień, niejako na rozgrzewkę bierzemy ponor Wielkiego Syfonu, leżący około 500m od otworu, w dolnych partiach jaskini. W czasie gdy Honzo przygotowuje się do nurkowania w tym nowym miejscu, Homer bije spita przy wchłonie – do tego punktu Honzo będzie wpięty grubą liną alpinistyczną. Choć mniejszy niż rok temu, prąd jest znaczny, a nieznane ponory stanowią największe zagrożenie dla nurka jaskiniowego. Podczas nurkowania okazuje się, że te środki bezpieczeństwa nie są potrzebne: syfon jest krótki i płytki, rozgałęzia się i dochodzi do jeziorka, za którym jest następny rozgałęziony syfon, znów jeziorko i znów syfon. Jest to podwodny ser szwajcarski, gdzie woda wytraca swój impet z ponoru. Każdy syfon ma kilka odnóg. Do tego Homer odnajduje suche obejście pierwszego syfonu i dalej, łącząc go z korytarzem głównym. A więc ser szwajcarski jest również nad wodą. Syfony są nieobszerne, w trzecim kończymy zabawę w tym miejscu. Można tu wracać „podłubać” w wolnych chwilach.
</para>
<para>
Następnego dnia zaczynamy właściwą akcję w Wielkim Syfonie. Znów transport sprzętu, głównie siłami Słowaków, ale teraz już dodatkowo trawers nad taflą wody do jeziorka Syfonu Wstępnego i nurkowanie we dwóch: podczas gdy Honzo wespnie się na 3-metrową ściankę pochylni prowadzącej do Wielkiego Syfonu, Homer poda mu butle, a następnie przymocuje nową linę i zrobioną przez siebie speleodrabinkę.
</para>
<para>
W zeszłym roku nurkowanie zakończyło się na 31m głębokości przy ok. 60-70m długości. Honzo decyduje się zabrać butle średniej wielkości (2x7l do 300 bar). W tym roku woda jest krystalicznie czysta, inaczej niż w ubiegłym. Wprawdzie ma tylko 8 stopni Celsjusza, ale przyjemnie się opada do ostatniego znanego miejsca. Za zakrętem na 31m głębokości otwiera się długi prosty korytarz, dość obszerny. Szybko dochodzi on do 41m głębokości i wypłaszcza się. Ciągnie się tak kawałek, widać kontynuację, jednak limit powietrza w butlach każe zawracać. Następnym razem trzeba zabrać większe butle…Po wyjściu z Wielkiego Syfonu chwila odpoczynku na pochylni i przenurkowanie Wstępnego Syfonu. Tu jeszcze Honzo miał chwilę i pogrzebał w kamieniach na dnie odnajdując zgubiony rok temu końcowy fragment inflatora, który zepsuł się w Wielkim Syfonie przy zakręcie na 31m głębokości (zob. relację z 2011 roku). Szybkie przeskoczenie ze sprzętu nurkowego w speleo i retransport pustych butli. Cała reszta sprzętu pozostaje zdeponowana w jaskini. Wieczór spędzony na zacieśnianiu przyjaźni Polsko-Słowackiej i planowaniu następnej akcji. 
</para>
<para>
Kolejny dzień to akcja w Shpella Radavcit. Odwiedziliśmy ją w 2009 roku, to ta gdzie w sandałach i 2 czołówkach na 5 osób przedzieraliśmy się przez masy guano by obejrzeć syfony tej jaskini. Teraz poziom wody w jaskini jest znacznie niższy i spokojnie dochodzimy do właściwych syfonów. Wyglądają obiecująco. Do tego ściany tej jaskini to piękny, jednolity marmur. Szykują się fajne nurkowania. Do syfonów zaledwie ok. 200 metrów łatwej, suchej jaskini. Jedyna przeszkoda to wspomniane wcześniej guano na pochylni, którego tu mnóstwo.
</para>
<para>
Kolejnego dnia wracamy do Gryka e Madhe, tym razem ze sprzętem do nurkowania głębokiego i długiego. I faktycznie – syfon osiąga 45m głębokości i po 150m korytarz przechodzi w obszerną salę z 4 odnogami: w górę, szczelina w dół, do przodu i na prawo. Tu kończy się ten etap eksploracji, za rok trzeba wrócić jeszcze lepiej przygotowanym do nurkowań tego typu. Teraz długa dekompresja – ok. 40 minut powolnego wynurzania się i znów odpoczynek na pochylni. Przenurkowanie Wstępniaka na czystym tlenie i spokojny powrót do otworu jaskini. Wracamy zadowoleni z przeprowadzonej akcji, planując następną w tym miejscu – zapewne za rok.
</para>
<para>
Teraz czas na Radavcit. Akcja transportowa przy nieocenionej pomocy Słowaków (Jano, Misza, Libor), przebranie do nurkowania i akcja. Ciąg syfonalny płytki, ale puszcza. Honzo nurkuje do zakończenia linki na kołowrotku, wynurza się po więcej, ale jest zimno, poza tym Słowacy gonią – trzeba się pakować i jechać dalej – w Alpy Albańskie, do Valbony.
</para>
<para>
Tu po integracji międzynarodowej z miejscowym karczmarzem, Ahmetem, mamy nienajlżejszy poranek. Część ekipy udaje się na trekking do końca doliny Valbony, a część na akcję do Shpella Maly Spanik. Niełatwo tą jaskinię jednak znaleźć – kilka godzin kluczymy po zboczu w upalnym słońcu. W międzyczasie schodzi kamienna lawina i Homer z Liborem zaliczają slalom pomiędzy pędzącymi w dół kamieniami, niektórymi średnicy pół metra. Cóż,  atrakcji różnego rodzaju na wyjeździe co nie miara. Wreszcie przy pomocy mieszkającego w okolicy pasterza udaje nam się dotrzeć do otworu. Honzo ma za zadanie rozpoznać syfon w tej jaskini pod kątem nurkowania, a inni członkowie zespołu rozstrzelać zacisk po drodze i groblę przy syfonie. 2 strzały i zacisk znika. Grobli nie ma, więc więcej eksplozji nie będzie. Syfon wygląda obiecująco, ale zimna woda, w której trzeba się było zanurzyć całkowicie by przebyć 10-metrowej długości jeziorko do „paszczy syfonu” wypędza szybko nie tylko z jeziorka, ale z jaskini. Na powierzchni nic tylko wyżąć przemoczone ciuchy i wracać do obozu.
</para>
<para>
Następnego dnia odbywa się akcja nurkowa. Znów ok. 200m transportu sprzętu speleonurkowego przez suchą i ciasną jaskinię, przebieranie się w niemal ekwilibrystycznych pozycjach i nurkowanie. Syfon klipi się po kilkunastu metrach, mąci się i nie ma szans odwrócić się. Dobrze, że nurkowanie odbywało się bez płetw. Spotkałem nowe dla mnie formy życia – kilkucentymetrowe dziesięcionogi koloru błota. I znów przebrać się i przebrnąć przez mało obszerną jaskinię do otworu…
</para>
<para>
Na tym zakończyliśmy działalność speleo na tym wyjeździe. Wróciliśmy na Słowację, gdzie czekało już auto z nowymi gumami. Pozostawiliśmy u Jano 150 kg sprzętu i „na lekko” wróciliśmy do kraju. Podsumowując wyjazd należy go zaliczyć do udanych, znowu udało się wykonać nurkowania eksploracyjne i poznać nowe partie zalanych jaskiń. Jesteśmy pod wrażeniem działania ekipy Słowaków – bardzo fajnie nam się z nimi współpracowało zarówno pod ziemią jak i na powierzchni.
</para>
<para>
W nurkowaniach używaliśmy sprzętu firm: X-Deep – sidemount, GralMarine – oświetlenie, Dir Zone od CTN Piórewicz, zabezpieczenie tlenowe dzięki Klinice Medycznej IBIS. 
</para>
<para>
Dziękujemy Speleoklubowi Warszawskiemu za użyczenie sprężarki.
</para>
<para>
Eksploracja nie uzyskała dofinansowania z KTJ.</para>
<para>
</para>

<list>
<item>Galeria<link>
  <href>./galeria/gallery.php?id=2012kosowo</href>
  <caption> zdjęć </caption>
</link>z wyjazdu</item>
</list>

</section> 


</article>


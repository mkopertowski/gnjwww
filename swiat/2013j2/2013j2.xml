<?xml version='1.0' encoding='utf-8'?> 
<!DOCTYPE article PUBLIC "-//OASIS//DTD Simplified DocBook XML V4.1.2.5//EN"
  "http://www.oasis-open.org/docbook/xml/simple/4.1.2.5/sdocbook.dtd"> 

<article> 
  <sec>swiat</sec> <!-- nazwa katalogu -->
  <id>2013j2</id>
  <title>Relacja z wyprawy do J2</title> 
  <subtitle></subtitle>
  <date><day>15</day><month>04</month><year>2013</year></date> 
  <author>Dominik Graczyk</author>



<section>
<para>
W dniach 22 II – 2 IV 2013 uczestniczyłem w wyprawie eksploracyjnej do jaskini J2, znajdującej się w Meksyku, w górach Sierra Juarez, w stanie Oaxaca. Wyprawa odbyła się pod egidą U.S. Deep Caving Team, a przewodził jej Bill Stone przy wydatnej pomocy Marcina Gali i Phila Shorta. Celem wyprawy było przenurkowanie (znalezienie wyjścia) syfonu 4 i eksploracja dalszych partii jaskini J2.
</para>
<para>
Na miejsce dotarłem ekspresowo: samolot z Okęcia do Paryża, godzina na przesiadkę do samolotu do Mexico City, prosto z lotniska do metra na dworzec autobusowy TAPO, prosto z metra do autobusu do Cuicatlanu. Po 8 godzinach jazdy w Cuicatlanie bezpośrednio z autobusu zapakowałem się do camionety i po kolejnych 3 godzinach byłem w San Francisco Chapulapa, skąd dotarłem do Rancho Faustino, z którego startuje się w góry. Ani chwili na zakup jedzenia itd… Na rancho pół godziny oddechu i dalej w drogę, teraz ostro pod górę – akurat trafiłem na transport sprzętu z rancho do obozu. Nie znając drogi zabrałem się z nimi. Obóz znajdował się na wysokości 2400 m n.p.m., do czego nie byłem rzecz jasna zaaklimatyzowany, więc podróż na górę była dla mnie niezwykle wyczerpująca, zwłaszcza po całej dotychczasowej. Po dotarciu na górę powitanie i zapoznanie się z zasadami panującymi w obozie, wreszcie jakiś posiłek, przygotowanie miejsca na namiot i rozbicie go i zapadłem w błogi sen.
</para>
<para>
Następnego dnia w ramach aklimatyzacji ćwiczenia linowe na wysokim drzewie i zaliczenie na czas zbudowanego tam „toru przeszkód” – sprawdzenie czy delikwent nadaje się do wejścia do jaskini i przygotowanie do akcji, taka pierwsza rozgrzewka. Kolejnego dnia pierwsze wejście do jaskini i 200 metrów zjazdu studnią, a następnie wyjście. Nie byłem  jeszcze zaaklimatyzowany do tutejszych wysokości, gdzie jest mniej tlenu, a więc wyjście do góry było męczące.
</para>
<para>
Za dzień lub dwa wyjście do jaskini na kilkudniową akcję z Amerykanką Nikki i Meksykaninem Hugo. Jej cel to transport sprzętu nurkowego, biwakowego, lin i żywności przez wąski odcinek jaskini Last Bash, która ogólnie jest ciasna i mokra. Łączy się ona z jaskinią J2 w okolicy campu 2, około 650m poniżej otworu. W tych ciasnych i mokrych partiach Last Bash spędziliśmy 3 dni przerzucając wory jaskiniowe na odcinku ok. 500m. Niejednokrotnie w zaciskach musieliśmy rozpakowywać wory i podawać rzeczy kolejno, pakując je z powrotem do wora za zaciskiem. Niekiedy też zaciski musieliśmy rozstrzeliwać, by pójść dalej ze sprzętem. Po wyjściu 2 krótkie dni na regenerację i odpoczynek, ale po tym czasie znów mnie wołają „do roboty”. Tym razem wyjście z Billem Stone na 4 dni i transport gratów do campu 3. Pomagają nam przebywający już w jaskini Rosjanie Dima i Sasha, Amerykanka Jane i Kanadyjczyk Nick. 
</para>
<para>
Podczas tych 2 wyjść transportujemy sprzęt dopiero na pierwsze nurkowanie Marcina i Phila, a więc jestem pełen obaw czy w czasie mojego pobytu uda się wykonać następną akcję nurkową, tak bym i ja mógł zanurkować. W końcu po to przyjechałem. Rozmowy prowadzone przed wyjazdem wskazywały, iż będę w pierwszym zespole eksplorującym, tymczasem po przyjeździe okazało się, że zostałem przydzielony do zespołu 2. Trochę tym rozczarowany martwiłem się by udało się wykonać kolejną akcję, gdyż ludzi do transportu sprzętu nie było tak wielu jak wcześniej zakładano, co wydłużało transporty.
</para>
<para>
Następne 2 deszczowe i zimne tygodnie upłynęły mi na bezczynnym oczekiwaniu na jakąkolwiek decyzję odnośnie dalszych nurkowań i mego wejścia do akcji. Zwłaszcza, że w tym czasie dochodzi za pomocą łączności przewodowej informacja spod ziemi, że nurkowie przenurkowali syfon 4 i ma on 600m długości. Nurkowanie z rozwijaniem poręczówki i szukaniem drogi zajęło im ponad 70 minut, a powrót ponad 40. Wg Billa nie jesteśmy przygotowani na dalszą eksplorację, a więc wszystko wisi na włosku. Phil i Marcin po 19 dniach pobytu pod ziemią wychodzą na powierzchnię i przekonują Billa do dalszego działania. A więc teraz kolej na zespół 2, nareszcie! Jednak pojawiają się kolejne przeszkody. Przed wyjazdem kilkakrotnie słyszałem, że mój niewielki staż na CCR (zaledwie ok. 8-9h) nie jest istotny, bo mam duże doświadczenie nurkowo jaskiniowe (ok. 500 nurkowań). Teraz jednak ze względu na bezpieczeństwo okazuje się to najistotniejszym czynnikiem (nikt nie spodziewał się tak długiego syfonu) i nie ma mowy bym nurkował w syfonie 4. Pozostaje tylko transport sprzętu przez syfon 2. Dobre i to, choć pozostaje pewne poczucie niedosytu.
</para>
<para>
A więc po 2 tygodniach oczekiwania wraz z Billem Stone pakujemy nasze wory z gratami i rozpoczynamy podróż do syfonu 2. Najpierw godzina zejścia, a raczej ślizgania się w błocie po ścieżce z obozu do otworu (w powrotną stronę będzie znacznie gorzej, bo pod górę), następnie ciasna, ale stopniowo rozszerzająca się 300-metrowa studnia pionowa. Potem trochę prożków (odcinków pionowych) z wodospadami i ciasnych partii Last Bash, czołgania się w wodzie i pokonywania zacisków, gdzie zanurzony do połowy w wodzie przeciskasz się przez szczelinę, a na głowę leje się zimna woda. Jeszcze trochę brodzenia w wodzie w pięknych, bogatych w nacieki, aczkolwiek nieobszernych korytarzach i docieramy do campu 2. Tu odpoczynek i następnego dnia marsz do campu 3, już obszernymi korytarzami J2. Noc spędzamy w C3 i „rano”(pojęcie względne, regulowane zegarkiem, bo oczywiście cały czas jest ciemno, mrok rozświetlają tylko nasze latarki) udajemy się do syfonu przygotować sprzęt do jutrzejszego nurkowania. To ok. 2 godziny drogi. Ten odcinek to niebezpieczne partie jaskini – ślisko, do tego kruche skały Czarnego Kanionu. Widok syfonu 2, który widzę po raz pierwszy, robi wrażenie. Basen ok. 6 na 10m wyłaniający się spomiędzy poszarpanych przez wodę skał, znajdujący się ok. 6-7m poniżej, dojście do lustra wody to zjazd kierunkowy po linie do platformy, z której się nurkuje. Przygotowujemy sprzęt na którym będziemy nurkować – rebreathery Posejdon MK6: dezynfekujemy pętle, wymieniamy absorbent, ponownie wszystko składamy do kupy. Zwozimy na dół, na platformę i sprawdzamy sprzęt – wszystko działa, jest gotowe do nurkowania. Wracamy na noc do C3 i następnego dnia z powrotem do S2. Przebieramy się w ocieplacze Fourth Element i specjalnie do tej akcji zaprojektowane skafandry Santi E.Motion. Na skafandry zakładamy uprzęże jaskiniowe i zjeżdżamy do platformy. Tu zakładamy reby i chlup do wody. Jeszcze tylko przypięcie butli z bailoutem, specjalnej torby transportowej i schodzimy pod wodę. Syfon ma ok. 10m szerokości, 2-3 wysokości i maksymalnie 7m głębokości, widoczność mamy ok. 10m. Dno miejscami jest piaszczyste, miejscami skaliste lub żwirowe. Gruba lina do podciągania się gdy płyniesz z tą wielką torbą z transportowanym sprzętem pozwala oszczędzać siły i gaz podczas płynięcia. Po ok. 200m płynięcia z prądem wynurzamy się na piaszczystej plaży. Wyrzucamy na nią transportowany sprzęt i z pustymi torbami wracamy po następną partię ładunku. Oczekujący na nas grotołazi pakują nam torby tym co pozostało do zabrania, my w tym czasie czekamy w wodzie. Na szczęście jest ciepła, 14-15 stopni Celsjusza. Ponownie nurkujemy z towarem do plaży. Po dopłynięciu i wylądowaniu na plaży myjemy wszystko z piachu, składamy w jednym miejscu, przebieramy się w odzież suchych grotołazów i zabezpieczamy sprzęt nurkowy na wypadek przyboru wody. Udajemy się do campu 4, jemy obiadokolację i udajemy na zasłużony odpoczynek. Następny dzień mija nam na transporcie całego towaru przez suche partie pomiędzy syfonami 2 i 4, każdy wykonuje 3 kursy. Partie międzysyfonalne są piękne, mnóstwo w nich efektownych nacieków, jest też kilka łatwych odcinków linowych do pokonania. 
</para>
<para>
Następnego dnia ruszamy na plażę, by wykonać nurkowanie powrotne i zacząć wracać przez jaskinie J2 i Last Bash do otworu – nasza misja skończona. Na etapie przygotowania do nurkowania okazuje się, że w rebie Billa poziom tlenu w butli jest tak niski, że maszyna nie dopuszcza do nurkowania (poniżej 50 bar). A więc Bill zostaje na plaży, a ja płynę sam do początku syfonu 2 po zdeponowaną tam pełną butlę z tlenem. Szkoda, że teraz nie ma nikogo z grotołazów do pomocy – muszę rozebrać się z reba, wyjść na platformę, wciągnąć maszynę, założyć uprząż, wspiąć się na linie do krawędzi „niecki basenowej” S2, odnaleźć butlę, zjechać do platformy, założyć sprzęt i przenurkować z powrotem. To zabiera trochę czasu… Po moim powrocie na plażę za syfonem 2 Bill montuje dostarczoną butlę i razem wracamy przez syfon 2. Powoli, napawając się widokiem syfonu i przyjemnością płynięcia, gdyż to moje ostatnie nurkowanie na tym wyjeździe. Szkoda…Po wyjściu z wody i zabezpieczeniu sprzętu pakujemy się i ruszamy w drogę powrotną. Krótki postój obiadowy w campie 3 i wieczorem docieramy do campu 2. Tu spędzamy noc i cały dzień – wypoczywamy – i ok. 3 nad ranem ruszamy w dalsza drogę powrotną. Zajmuje nam ona 9 godzin. Po tym czasie jesteśmy na powierzchni, jeszcze godzinne podejście i jesteśmy w obozie. W sumie spędziliśmy pod ziemią 7 dni.
</para>
<para>
Kolejne dni to zejście do Chapulapy do internetu (ale ze względu na Wielki Tydzień zamknięte – to przecież Meksyk!), wycinanie maczetami nowej ścieżki do kolejnej doliny, gdzie jest duże prawdopodobieństwo znalezienia nowych otworów i restytucja.
</para>
<para>
Stan na dzień gdy opuszczałem obóz był taki, że ekipa eksplorująca wraz ze wsparciem zeszła na dół do jaskini celem wykonania kolejnej akcji. Wyjechałem trzymając za nich kciuki i będąc ciekawym kolejnych odkryć.
</para>
<para>
Podsumowując wyjazd muszę powiedzieć, że dostarczył mi on wielu wrażeń. Pierwszy raz byłem w tak dużej jaskini, do tego tak zróżnicowanej. Występują tu partie suche i zalane, gliniaste i wypłukane, ciasne i obszerne, o ścianach gładkich i niezwykle ostrych, partie bogate w szatę naciekową i zupełnie jej pozbawione. Występują zjazdy, podejścia, tyrolki, trawersy i co tylko każdy grotołaz może sobie wyobrazić i wymarzyć. Jestem bardzo zadowolony z udziału w akcji i nurkowań, jakie udało mi się wykonać – pierwszy raz nurkowałem 1200m pod powierzchnią ziemi. Pozostaje niedosyt nurkowań i poczucie niepełnego wykorzystania moich możliwości – zarówno czasowych jak i technicznych. Jestem jednak bardzo zadowolony ze zdobytego tu doświadczenia.

</para>
</section>



</article>


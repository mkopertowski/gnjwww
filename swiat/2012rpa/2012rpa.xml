<?xml version='1.0' encoding='utf-8'?> 
<!DOCTYPE article PUBLIC "-//OASIS//DTD Simplified DocBook XML V4.1.2.5//EN"
  "http://www.oasis-open.org/docbook/xml/simple/4.1.2.5/sdocbook.dtd"> 

<article> 
  <sec>swiat</sec> <!-- nazwa katalogu -->
  <id>2012rpa</id>
  <title>Komati Springs – Sodwana Bay – Monachium. Wyjazd nie tylko nurkowy</title> 
  <subtitle></subtitle>
  <date><day>2</day><month>11</month><year>2012</year></date> 
  <author>Dominik Graczyk</author>


<section> 

<para>
Siedząc i gaworząc przy okazji którejś z kolei edycji WNJ na Zakrzówku postanowiliśmy zorganizować wyjazd do RPA, który połączyłby nasze zainteresowania (absolwenci, kursanci i instruktor z WNJ) z przyjemnościami. Wyprawa odbyła się w dniach od 18-09-2012 do 28-09-2012.
</para>
<para>
Spotkaliśmy się w Krakowie 18-09-2012. Grupa nieduża, dlatego do ogarnięcia. Cztery osoby: Honzo, Paweł, Maciek i Tomek. Trzech ukierunkowanych nurkowo i jeden silny filar wsparcia powierzchniowego. Po przybyciu Honza do Krakowa i odebraniu go z dworca PKP wyjechaliśmy samochodem do Monachium o godz. 23. Droga pusta, ale aura deszczowa. Na szczęście Honzo cały czas mówił (jak nie jadł), także kierowcy mieli partnera, który skutecznie uniemożliwiał zaśniecie za kierownicą. Nawijał jak najęty-czytaj: „spał w najlepsze”. Dotarliśmy do Monachium około 11 następnego dnia. Po pozostawieniu auta na parkingu, postanowiliśmy zwiedzić miasto. W wyniku sugestii kolegów nie włóczyliśmy się po knajpach, tylko zwiedzaliśmy muzea i okoliczne galerie sztuki. Niektórzy pewnie woleliby piwo, ale cóż - nie samym chlebem człowiek żyje, w końcu trochę kultury też się przyda.
</para>
<para>
Solidnie zmęczeni zwiedzaniem wróciliśmy na lotnisko około 18, a o 21 mieliśmy pierwszy samolot, do Paryża. Po krótkim locie (1:40) wylądowaliśmy w sercu Francji, ale czasu mieliśmy niewiele, tylko godzinę. Czekał nas lot transkontynentalny do Johannesburga.
</para>
<para>
10 godzin w samolocie minęło szybko, oglądaliśmy filmy, degustowaliśmy potrawy lotnicze itd. Tomek 2 razy obejrzał Prometeusza, ale czy to ze względu na jego kulawą angielszczyznę czy też ogólne problemy ze zrozumieniem zawiłej fabuły, nie pojął głębi tego filmu. Największą wśród nas popularnością cieszył się „Szeregowiec Ryan”, widać bojowo nastawialiśmy się na nadchodzące nurkowania.
</para>
<para>
W Johannesburgu byliśmy po 9, odebraliśmy samochód z wypożyczalni i w drogę do Komati Springs. To ponad 400 km, ale całkiem przyzwoitymi drogami. Pogoda była słoneczna, temperatura optymalna - 26 stopni. W RPA zaczynała się wiosna. 
</para>
<para>
Po 5 godzinach drogi stanęliśmy przed znakiem Komati Springs. Mieliśmy do przebycia jeszcze około 6 km bitej drogi przez prywatny rezerwat dzikich zwierząt, w którym znajduje się baza nurkowa Dona Shirleya.
</para>
<para>
Tu uwidocznił się problem z naszym autem, było za nisko zawieszone, kilka razy musieliśmy wysiadać, aby auto w całości mogło przejechać doły i wertepy. Humoru nie poprawiały nam znaki aby strzec się lwów i niepokojąco szeleszcząca roślinność  z obu stron drogi, a więc poruszaliśmy się pieszo szykiem ubezpieczonym w pobliżu auta, dopóki wesoły i bezpieczny wewnątrz auta kierowca nie uciekał kilkaset metrów w przód. Później nam wyjaśniono, że obawialiśmy się niepotrzebnie – lwy były w innej części parku.
</para>
<para>
Wreszcie dotarliśmy do pierwszego celu naszej podróży. W bazie przywitał na Elliot Toma –instruktor i prawa ręka Dona Shirleya. Zapoznał nas z topografią miejsca, pojechaliśmy także obejrzeć sławne wyrobisko. Dostaliśmy wygodne pokoje i mogliśmy skupić się na planowaniu nurkowań w tym ekscytującym miejscu.
</para>
<para>
Wieczorem pojawił się Don i opowiedział nam wszystko o Komati Springs. To zalana kopalnia azbestu z 6 poziomami, oporęczowana do  -181 m jeszcze przez Davida Shaw’a. Położona jest na wysokości około 1000 m n.p.m.
</para>
<para>
Z bazy nurkowej do kopalni jest około 2,5 km drogi jakiej nasz nisko zawieszony samochód by nie podołał. Mogliśmy korzystać z terenowego samochodu Dona, który dowoził nas i nasz sprzęt na miejsce.
</para>
<para>
Kopalnia wejście ma w bocznej ścianie zbiornika, na głębokości około 10 metrów. Zbiornik ma głębokość max 55 metrów i jest rozmiarów mniej więcej połowy Zakrzówka. Woda na powierzchni miała temperaturę 24 stopni, poniżej 10 metrów 16 stopni i już nie spadała.
</para>
<para>
Wizura w zbiorniku 8-15 metrów. Oprócz wejścia do kopalni w jednej ze ścian jest ciekawa i duża kawerna, wysoka na 10 metrów i głęboka na jakieś 30 metrów.
</para>
<para>
W ciągu 3 dni wykonaliśmy 5 nurkowań, Paweł i Tomek na nitroksie, Honzo na powietrzu. Pierwsze 2 rozpoznawcze w zbiorniku otwartym, kolejne wg posiadanych uprawnień.
</para>
<para>
Sama kopalnia jest niesamowita. Długie szerokie korytarze wykute w skale, z licznymi rozgałęzieniami, wybite w spągu/stropie dziury z przejściami na następne poziomy, istny labirynt korytarzy. Do tego bardzo niewiele stępli podporowych i pozostałości życia kopalnianego w postaci drabin, łopat itp. Nic dziwnego, że mówi się o niej „cave” – bardziej przypomina jaskinię niż kopalnię. No, może poza głównym szybem idącym przez wszystkie poziomy do dna kopalni. Jest on oddzielony od pokładów ceglaną ścianą z niewielkim otworem zamykanym drzwiczkami ognioodpornymi. Kopalnia jest częściowo oporęczowana stałą poręczówką, a widoczność sięga kilkunastu metrów. 
</para>
<para>
Tomek wraz z Honzem zwiedzili jej pierwszy poziom (ok -18 m), ogólny klimat kopalni-jaskini wprawił Tomka w euforię, na szczęście nie tak dużą żeby zapomniał o zasadzie 1/3.
</para>
<para>
Don zaproponował nam następnie wspólne nurkowanie, ostatecznie wykonał je z Honzem. Zwiedzili poziom 3 (-36m)  i częściowo 2 (-27m). Każdy z tych poziomów jest inny, ma swój niepowtarzalny charakter. Korytarze na 3 poziomie są mniejsze, można znaleźć i wpłynąć również w takie o wysokości 1 metra. Widoczność jest tam lepsza z powodu mniejszej ilości nurków zapuszczających się w te rejony. Wielką przyjemnością było dla Honza nurkowanie z tak wybitną postacią, jaką jest Don. W tym czasie Tomek i Paweł zgłębiali dużą cavernę, a Maciek cierpliwie czekał na nas na powierzchni  
</para>
<para>
Kolorytu naszym nurkowaniem dodawało towarzystwo grupy lokalnych małpiatek i niezliczonej ilości ptaków, które podobno są lokalną atrakcją ornitologiczną ze względu na swoją rzadkość. 
</para>
<para>
Baza, którą Don prowadzi razem z żoną Andre stoi naprawdę na wysokim poziomie, gościnność gospodarzy mile nas zaskoczyła, bardzo im dziękujemy za okazaną serdeczność. Don natomiast był pod wrażeniem prostoty i autorskich modyfikacji naszego sprzętu speleonurkowego, co było widać po ilości zdjęć, jakie elementom naszego ekwipunku wykonał. Głośno też wyraził się o honzowym stylu poruszania płetwami, „niezwykle profesjonalnym”. Dostaliśmy zaproszenie do zanurkowania w Boesmansgat, gdy następnym razem zawitamy do RPA.
</para>
<para>
23 września po 10 rano wyruszyliśmy do drugiego miejsca przeznaczenia - Sodwana Bay. Zostaliśmy wyposażeni przez gospodarzy i zaprzyjaźnionych nurków z RPA w liczne wskazówki jak tam bezpiecznie (czytaj: asfaltową drogą i przez strefę „crime accidents”) dojechać.
</para>
<para>
Na miejscu byliśmy po 17. Sea Escapes Sodwana Bay – baza nurkowa z przyjemnym zapleczem mieszkalno-kuchennym, około 10 km od Oceanu Indyjskiego. Bardzo mili gospodarze Janice i Lindsay przywitali nas osobiście i poinstruowali na temat zasad obowiązujących na miejscu i na plaży. Baza posiada własną łódź (riba), butle stalowe 12-litrowe DIN i cały sprzęt potrzebny do nurkowania.
</para>
<para>
Mieliśmy 2 dni. Zaplanowaliśmy 4 nurkowania. Miejsce jest przepiękne. Ocean przywitał nas piękną pogodą. Nurkowaliśmy z łodzi  (pontonu) wyposażonego w 2 mocne silniki. Wypływaliśmy z plaży i na nią wracaliśmy po każdym nurkowaniu. 
</para>
<para>
Sodwana Bay to jedno z najpiękniejszych miejsc nurkowych, podobno regularnie łapie się do pierwszej 10 na świecie. Do wyboru nurkowania wzdłuż całej rafy tej zatoki: 2 mile, 5 mil, 7 mil, 9 mil (liczone wzdłuż brzegu od plaży).
</para>
<para>
Wszystkie nurkowania były przepiękne, rafa i życie w Oceanie nas zauroczyło. Widzieliśmy rekina wielorybiego, delfiny, mureny, żółwie i niezliczone gatunki różnokolorowych ryb, których nazw nawet nie jesteśmy w stanie wymówić. Maciek obserwujący nasze poczynania z brzegu twierdził, że 2 razy widział wieloryby. Woda miała temperaturę 24 stopni, wizura nie spadała poniżej 15-20 metrów. Nurkowania są wymagające fizycznie, Lindsay twierdził, że jak pracuje 11 lat nikt nie zrobił 3 dziennie. Silna fala mimo pozornego spokoju oraz pływy i przyboje, które doprowadzają co poniektórych do choroby morskiej spowodowały, że zrobiliśmy tylko 3 nurkowania. Lindsay stanął na wysokości zadania, wszystkie trwały ponad 50 minut, ze średnią głębokością 14-20 metrów. Możemy z czystym sercem polecić tą bazę każdemu.
</para>
<para>
26 września musieliśmy wracać. Pożegnaliśmy się z przemiłymi gospodarzami i ruszyliśmy w 8-godzinną podróż do Johannesburga. Samochód zdaliśmy o 18, spędziliśmy miły czas na lotnisku i o 23 wystartowaliśmy, tym razem do Amsterdamu. Tu przesiadka do Monachium. Jaki ten Amsterdam i Paryż podobne… . 
</para>
<para>
Dotarliśmy o 15, przebraliśmy się w ciuchy zdeponowane w aucie na parkingu i pojechaliśmy kolejką do hotelu. Ten wieczór poświęciliśmy na świętowanie Oktoberfest i znajomym, których spotkaliśmy w namiotach piwiarni: Tomkowi, Grzesiowi i Jackowi, który dotarł do nas z Brukseli. Piwo i opowieści, tak skończył się ten wieczór.
</para>
<para>
28 września wracaliśmy do Krakowa, Honzo musiał zdążyć na Konferencję Nurkową w Krakenie ze swym wystąpieniem o nurkowaniu w górach Albanii. Paweł spisał się jak zawsze świetnie, byliśmy kilka minut po 22.
</para>
<para>
Wyjazd ogólnie bardzo udany. Dziękujemy wam Panowie za wspólnie spędzony czas.
</para>
<para>
Podziękowania dla wszystkich których spotkaliśmy na swojej drodze.
</para>
<para>
Tekst: Tomek Zapiór i Dominik Graczyk
</para>

<list>
<item>Galeria<link>
  <href>./galeria/gallery.php?id=2012rpa</href>
  <caption> zdjęć </caption>
</link>z wyjazdu</item>
</list>

</section> 


</article>


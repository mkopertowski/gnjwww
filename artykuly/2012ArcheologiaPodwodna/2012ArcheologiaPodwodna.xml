<?xml version='1.0' encoding='utf-8'?> 
<!DOCTYPE article PUBLIC "-//OASIS//DTD Simplified DocBook XML V4.1.2.5//EN"
  "http://www.oasis-open.org/docbook/xml/simple/4.1.2.5/sdocbook.dtd"> 

<article> 
  <sec>artykuly</sec> <!-- nazwa katalogu -->
  <id>2012ArcheologiaPodwodna</id>
  <title>Specyfika pracy na podwodnym stanowisku archeologicznym zlokalizowanym w górach lub zalanych podziemiach - przemyslenia własne</title> 
  <subtitle>Instytut Archeologii Uniwersytetu Warszawskiego</subtitle>
  <date><day></day><month></month><year>2011</year></date>
  <author>Dominik Graczyk</author>

<section> 

<para>
Ludzie od zarania dziejów zamieszkiwali jaskinie. Były one naturalnym schronieniem tak dla ludzi jak i ich dóbr. Tajemnicze jaskinie stanowiły także miejsca kultu i były źródłem rozmaitych legend, w których główną rolę grały smoki i diabły. Ludzie i zwierzęta zapuszczające się w ich rejon czasem nie wracali i to zapewne powodowało powstawanie mitów o zamieszkujących je bestiach. 
</para>
<para>
Jaskinie zwykle znajdują się w terenach górzystych lub górach. Wzniesienia posiadające znaczne walory obronne i niedostępne szczyty łańcuchów wysokogórskich często stawały się dobrym miejscem do budowy fortyfikacji szachujących ewentualnego napastnika i nie pozwalających mu na żadne manewry zaczepne w okolicy.
</para>
<para>
W wyniku różnych procesów geologicznych (jak np. trzęsienia ziemi spowodowane ruchami tektonicznymi, zapadanie się kontynentów), wpływów i zmian klimatycznych, wskutek przepływu wody oraz tym podobnych zjawisk naturalnych nastąpiły wypiętrzenia górotworów, osunięcia zboczy, wytworzyły się zapadliska krasowe, podniósł się poziom wody na pewnych obszarach [1]. Z tych względów część tak zlokalizowanych miejsc obecnie znajduje się pod wodą. Zatopionych w takich miejscach może być wiele ciekawych artefaktów mogących poszerzyć wiedzę badaczy o czasach, z jakich pochodzą, a które najlepiej badać w odpowiednim kontekście stratygraficznym, co umożliwia np. określenie czasu pochodzenia. W jaskiniach mogą znajdować się prehistoryczne siedliska z kamieniami paleniskowymi i kamiennymi narzędziami, grobowce, malunki naskalne, w cenotach jako miejscach świętych źródeł mogą znajdować się przedmioty, które wpadły tam przypadkowo bądź wrzucano je celowo, gdyż np. były daniną dla bóstw, które chciano w ten sposób przebłagać. W jeziorach wysokogórskich mogą to być np. pozostałości dawnych fortyfikacji, które osunęły się do wody wraz ze zboczem, na którym były zbudowane. Gdy brak możliwości usunięcia wody i badania metodami lądowymi, w takim miejscu musi pojawić się archeolog podwodny.
</para>
<para>

Ze względu na środowisko wysokogórskie lub przestrzenie zamknięte praca archeologa podwodnego w takich miejscach może odbiegać od ogólnie przyjętych standardów lub generować dodatkowe trudności w prowadzeniu badań. Te dodatkowe czynniki należy wziąć pod uwagę planując pracę na tak zlokalizowanym podwodnym stanowisku archeologicznym.
</para>
<para>
Podwodne stanowisko zlokalizowane wysoko w górach
</para>
<para>
Nurkowanie na dużych wysokościach pod wieloma względami różni się od nurkowania na wysokościach zbliżonych do poziomu morza. Ciśnienie parcjalne tlenu jest tam znacznie mniejsze, co powoduje zwiększenie ryzyka zarówno choroby dekompresyjnej jak i wysokościowej. Zapobiec chorobie wysokościowej można poprzez odpowiednią aklimatyzację, czyli stopniowe przystosowanie się organizmu do warunków panujących na dużych wysokościach [2]. Historia nurkowań wysokogórskich rozpoczyna się w 1955 roku w Meksyku [3]. Od tego czasu ich liczba sukcesywnie się powiększa i obecnie wiadomo na jakie aspekty tego rodzaju nurkowania zwracać szczególną uwagę. Należy zaznaczyć iż nurkowania wysokogórskie z reguły nie są nurkowaniami głębokimi – do 30m [3], ale taka głębokość nurkowania na wysokości ok. 5 tys. m n.p.m odpowiada ok. 60 metrom na poziomie morza [2].
</para>
<para>
Głównym, ale nie jedynym problemem nurkowania wysokogórskiego jest ostry reżim dekompresyjny spowodowany niższym ciśnieniem atmosferycznym występującym na wysokościach. Należy dokładnie rozpoznać miejsce, głębokości i wysokość bezwzględną lustra wody oraz w oparciu o te informacje przygotować profil nurkowania, zabezpieczając odpowiednią ilość gazów do wydłużonej dekompresji. Jeśli to możliwe do nurkowania i dekompresji należy używać mieszanek nitroksowych oraz czystego tlenu, a tempo wynurzania powinno być wolniejsze niż na poziomie morza i wynosić ok. 5m/min.
</para>
<para>
Przy planowaniu procedur nurkowania należy brać pod uwagę szereg dodatkowych elementów, zwłaszcza dotyczących dekompresji po nurkowaniu, takich jak zagęszczenie krwi, zwiększona krzepliwość krwi, zmniejszenie okienka tlenowego, niska temperatura otoczenia, wysiłek fizyczny, odwodnienie [2]. 
</para>
<para>
Innym problemem może być transport sprzętu do miejsca nurkowania. Niejednokrotnie nie można liczyć na dostarczenie ciężkiego sprzętu żadnym pojazdem, nie zawsze do dyspozycji jest helikopter, muł czy osioł i jedyny możliwy sposób dotarcia to szlak pieszy. Należy więc zabezpieczyć odpowiednią ilość ludzi do transportu, a sprzęt zmodyfikować i ograniczyć do niezbędnego minimum. Członkowie zespołu nurkowego oraz transportowego muszą przejść aklimatyzację wysokościową do warunków panujących w danym miejscu, by być jak najbardziej efektywnymi w dalszym działaniu. Na wysokości człowiek narażony jest poza aspektami wymienionymi powyżej na wpływ niskich temperatur oraz choroby spowodowane promieniowaniem UV. Członkowie zespołu działającego w środowisku wysokogórskim muszą posiadać umiejętności poruszania się i stosowania sprzętu odpowiedniego w takich warunkach oraz muszą być zaznajomieni z technikami asekuracyjnymi stosowanymi w alpinizmie i himalaizmie. Sama metodyka pracy archeologa podwodnego nie odbiega od pracy w innych wodach otwartych.
</para>
<para>
Podwodne stanowisko zlokalizowane w przestrzeni zamkniętej
</para>
<para>
Nurkowanie w przestrzeni zamkniętej to nurkowanie w każdym środowisku, gdzie nie ma możliwości swobodnego wynurzenia się na powierzchnię. Zalane podziemia to nie tylko jaskinie, ale także różnego rodzaju kopalnie, sztolnie, piwnice, bunkry, forty, fabryki i inne miejsca będące dziełem ludzkich rąk. Przestrzenie zamknięte to także wnętrza wraków czy strop lodowy. Warunki nurkowania w zalanych podziemiach są odmienne niż w wodach otwartych. Występuje tu strop uniemożliwiający natychmiastowe wynurzenie się do powierzchni, często kręte korytarze i całe ich labirynty, specyficzne prądy, zmienna przejrzystość wody.
</para>
<para>
Jaskinie mogą być wywierzyskowe, tzn. znajdują się one w miejscu gdzie woda wypływa z systemu jaskiniowego na powierzchnię. Położone są zazwyczaj na niewielkich wysokościach, u podnóża gór. Drugi rodzaj zalanych korytarzy jaskiń to syfony położone w głębi jaskiń suchych. Jaskinie mogą być o dużych lub małych przekrojach korytarzy i to zwykle narzuca sposób działania odpowiedni do rodzaju i przekroju jaskini.
</para>
<para>
Stanowisko archeologiczne zlokalizowane w jaskini suchej jest bardziej wymagające niż praca na powierzchni ze względu na często nieprzyjazne dla człowieka środowisko. Jest to ciemność, zimno, poczucie izolacji oraz trudny teren: progi skalne, zaciski, osuwiska, zawaliska itd. Od człowieka działającego w takich warunkach wymaga się umiejętności posługiwania się sprzętem linowym, technikami wspinaczkowymi, specjalistycznym sprzętem speleologicznym. 
</para>
<para>
Jeżeli podwodne stanowisko zlokalizowane jest w syfonie znajdującym się w głębi jaskini, najpierw trzeba cały niezbędny sprzęt przetransportować przez jaskinię suchą do syfonu. Sprzęt do nurkowania oraz do pracy na stanowisku należy zabezpieczyć przed uszkodzeniami mechanicznymi, zalaniem i innymi uszkodzeniami mogącymi powstać podczas transportu. Dużo mniej wymagające jest nurkowanie w zlokalizowanych zwykle u podnóża gór wywierzyskach, gdzie często istnieje możliwość dojechania samochodem niemal do lustra wody lub innego łatwego sposobu transportu wszystkich niezbędnych do pracy elementów wyposażenia nad jeziorko wywierzyskowe.
</para>
<para>
Po dotarciu do syfonu, gdzie wcześniej zlokalizowano artefakty wymagające zbadania lub podjęcia rozpoczyna się właściwa akcja. Nurkowanie w syfonach i wywierzyskach wymaga od archeologa podwodnego umiejętności nurkowania w przestrzeniach zamkniętych. Z powodu braku możliwości wynurzenia się bezpośrednio do powierzchni wody wymagana jest znajomość i respektowanie rygorystycznych zasad zarządzania gazami, technik autoratowniczych i posługiwania się zdublowanym sprzętem nurkowym. W zalanych korytarzach należy zachowywać się w ściśle określony sposób, tak aby nie stwarzać czy też nie zwiększać ryzyka wystąpienia sytuacji awaryjnej. Bez wątpienia nurek musi być wyposażony w większą ilość sprzętu do nurkowania, często niestandardowego, co narzuca środowisko zamknięte oraz musi posiadać większe umiejętności, gwarantujące bezpieczny przebieg i zakończenie nurkowania nawet w sytuacji awaryjnej.
</para>
<para>
Archeolog pragnący badać stanowisko zlokalizowane w takim miejscu musi być odpowiednio wyszkolony do nurkowań w przestrzeniach zamkniętych, co oznacza nie tylko odbycie szkolenia w tym zakresie, ale także praktykę nurkową w tym środowisku, zapewniającą komfort nurkowania w takich miejscach i możliwość skupienia się wyłącznie na czynnościach badawczych. Również metodyka pracy w określonych aspektach musi być zmodyfikowana tak, aby była dostosowana do wymagającego środowiska zalanych podziemi. 
</para>
<para>
Nie zawsze występuje możliwość lub warunki umożliwiające transport i wykorzystanie standardowego sprzętu badawczego. W dużych jaskiniach wywierzyskowych, gdzie woda nie mąci się wcale lub mało, gdzie jest możliwość przetransportowania odpowiedniego sprzętu badawczego do lustra wody, a także pod wodą do miejsca badań, metody badawcze mogą nie odbiegać od standardowych, jeśli tylko archeolog jest wyszkolonym nurkiem jaskiniowym. W takich obszernych korytarzach systemów jaskiniowych z powodzeniem można używać tyczek pomiarowych, kratownic jako siatek pomiarowych, wykrywacza metali, wież fotograficznych, a nawet lift-bagów, eżektorów i prądownic. Można zastosować metodę triangulacji za pomocą taśm mierniczych, jeśli tylko jest na to czas, a nawet wykorzystać stoły miernicze z celownikami, jeśli tylko zachodzi taka potrzeba.
</para>
<para>
Natomiast gdy mamy do czynienia z jaskinią o niewielkim przekroju korytarza i np. niewielkim przepływie wody, gdzie woda znacznie się mąci, a sama jaskinia znajduje się wysoko w górach lub jest to syfon w głębi jaskini suchej, sytuacja może wymagać modyfikacji metod pracy. Do transportu tylko podstawowego sprzętu nurkowego i badawczego potrzeba bardzo dobrej kondycji i treningu oraz zespołu ludzi. Sprzęt zatem należy zmodyfikować i zminimalizować jego gabaryty i ciężar. W korytarzach o małych przekrojach nie można sobie pozwolić na korzystanie z klasycznego sprzętu badawczego, czy to ze względu na gabaryty czy bezpieczeństwo nurka. Pozostają podstawowe narzędzia takie jak poręczówka jako magistrala, taśma miernicza lub skalibrowana poręczówka na kołowrotku, grabki, motyki, szpachle, siatki na artefakty, młotki, dłuta. Zawsze lekkie oraz z gumką zabezpieczającą przed zgubieniem. Nurek musi pamiętać o zabraniu odpowiedniego oświetlenia – dającego mu odpowiednią do pracy i zgodną z zasadami nurkowania jaskiniowego ilość światła, ale nie za mocnego w mało przejrzystej wodzie. Do wykonania dokumentacji rysunkowej stanowiska wykorzysta poza wymienionymi powyżej poręczówką i taśmą mierniczą kompas, głębokościomierz i tabliczkę do pisania. Będzie mierzył różnice wysokości względnej badanych miejsc od dna, bez odniesienia do poziomu wody, zmiennego przecież. Wykona także fotografię miejsca lub znaleziska. Nurkowanie będzie odbywało się w pojedynkę, ze względu na bezpieczeństwo nurkującego. W ciasnym korytarzu bez widoczności drugi nurek nie pomoże, a jedynie będzie przeszkadzał, rozpraszał uwagę i stanowił dodatkowe zagrożenie poprzez możliwość wplątania się w poręczówkę, utknięcia w zacisku, czy dodatkowego mącenia wody. Pojedynczy wyszkolony nurek jest w stanie samodzielnie dokonać pomiarów i kartowania jaskini, wykonać dokumentację stanowiska, a także podjąć i przetransportować mniejsze artefakty. Może także użyć pewnej modyfikacji eżektora polegającej na posiadaniu odcinka rury i małej butli z wężem, celem usunięcia części osadu lub żwiru. 
</para>
<para>
Gdy stanowisko znajduje się daleko od wejścia do syfonu nurek musi zabrać ze sobą dodatkowe butle depozytowe, bądź też rozstawić je podczas wcześniejszych nurkowań.
</para>
<para>
Jeśli syfon znajduje się w głębi jaskini pomocne lub wręcz niezbędne może okazać się założenie biwaku w dogodnym miejscu na odcinku pomiędzy otworem jaskini a syfonem, gdzie nurek będzie mógł wypocząć, ogrzać się, zjeść coś ciepłego, wyspać się czy przebrać w suche ubranie. Biwak zakłada się w sytuacjach, gdzie transport dodatkowego wyposażenia biwakowego jest korzystniejszy niż wyjście na powierzchnię i powrót do syfonu (np. dojście od otworu do syfonu wymaga 2 dni lub więcej).
</para>
<para>
Transport wydobytych artefaktów tak pod wodą jak i przez suchą jaskinię wymaga odpowiedniego zabezpieczenia przed uszkodzeniami mechanicznymi mogącymi powstać w wyniku przemieszczania się grotołaza w kierunku otworu jaskini. Należy w tym celu uprzednio przygotować odpowiednie pojemniki ochronne.
</para>
<para>
W części jaskiń prace mogą okazać się wyłącznie jednosezonowymi, w następnym roku może nie być śladu po artefaktach, co spowodować mogą wiosenne roztopy i silne prądy wody z tym związane, które zwykle wiosną występują w większości jaskiń. 
</para>
<para>
Niezwykle ważna do opisanej powyżej działalności jest praktyka, umiejętności i znajomość zasad nurkowania na dużych wysokościach i w przestrzeniach zamkniętych. Od archeologa podwodnego działającego w takich warunkach wymagać należy również umiejętności improwizacji i działania niestandardowego, co pozwoli zrealizować cel badawczy lub dokumentacyjny.
</para>
<para>
Bibliografia:
</para>
<para>
1.	Szymanowski W.: Nurkowanie jaskiniowe. Skrypt wewnętrzny Podkomisji Nurkowania Jaskiniowego KTJ PZA, 2005
</para>
<para>
2.	Brajta M.: Nurkowanie w Himalajach na wysokości 4919m n.p.m. – wyprawa „Tilicho Lake and Peak 2007. Biuletyn PTMiTH nr 14, Sopot 2008
</para>
<para>
3.	Iwankiewicz K.: Nurkowanie nad poziomem morza. Polish Hyperbaric Research nr 4 (33), Gdynia 2010
</para>
<para>
4.	Bass G.F.: Archeologia pod wodą. Wczesne lata. MTG Publishing ltd, Warszawa-Londyn 2008


</para>
</section>
</article>
